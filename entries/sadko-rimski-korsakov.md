
---
descr: Opera Ballet Vlaanderen
videoLength: 150 min
text: >-
  <p>Deze magische opera van Rimski-Korsakov vertelt het verhaal van de kunstenaar Sadko die met zijn kunst de anderen ervan wil overtuigen het isolement te doorbreken en nieuwe werelden te ontsluiten. Zijn droom wordt echter vijandig onthaald. Alleen Volkhova, de dochter van de zeekoning, betoverd door Sadko’s muziek, helpt hem zijn visionaire ideeën te realiseren.<br><br>Rimski-Korsakov baseerde zich voor Sadko op een middel­eeuwse ‘bylina’ of epos over de gelijknamige avonturier, handelaar en minnestreel, en verweefde die met diverse zeelegenden. Schipperend tussen mensen- en zeewereld en tussen mythe en werkelijkheid verschijnt Sadko als een Slavische variant van zowel Orfeus als Odysseus. Hij belichaamt de scheppende kracht van de fantasie die de strijd aanbindt met de realiteit. <br><br>Terwijl regisseur Daniel Kramer Sadko leest als een innerlijke reis tussen een mannelijke, exploratieve en een vrouwelijke, spirituele kijk op de wereld, verbond Rimski-Korsakov in zijn door en door lyrische partituur Russische volksmuziek en meeslepende ballades met een wervelende orkestratie. Na een Tsjaikovski-drieluik, Lady Macbeth van Mtsensk (Sjostakovitsj) en Khovansjtsjina (Moesorgski) zet Opera Ballet Vlaanderen zijn boeiende exploratie van de Russische opera verder onder de gedreven muzikale leiding van Dmitri Jurowski.<br><br>Als Sadko horen we de jonge Georgische tenor Zurab Zurabishvili, die stilaan aan een internationale doorbraak begint. De Amerikaanse sopraan Betsy Horne vertolkt de rol van de zeeprinses Volkhova en kent daarmee haar Belgische debuut. De bas Anatoli Kotscherga kruipt in de rol van de Zeekoning.<br></p><p><strong>Credits</strong><br><br>Muzikale leiding: Dmitri Jurowski<br>Regie: Daniel Kramer<br>Scenografie: Annette Murschetz<br>Kostuums: Constance Hoffman<br>Licht: Charles Balfour<br>Video: Darrel Maloney<br>Dramaturgie: Luc Joosten<br>Koorleiding: Jan Schweiger<br><br>Sadko : Zurab Zurabishvili<br>Volkhova: Betsy Horne<br>De zeekoning: Anatoli Kotscherga<br>Ljoebava Boesnayevna: Victoria Yarovaya<br>Nezhata: Raehann Bryce-Davis<br>Sopel: Michael J. Scott<br>De Varangische handelaar: Tijl Faveyts<br>De Indische handelaar: Adam Smith<br>De Venetiaanse handelaar: Pavel Yankovsky<br>De Verschijning: Pavel Yankovsky<br>Doeda: Evgeny Solodovnikov<br>Foma Nazaritsj: Stephan Adriaens<br>Loeka Zinovitsj: Patrick Cromheeke<br>Orkest: Symfonisch Orkest Opera Ballet Vlaanderen<br>Koor: Koor Opera Ballet Vlaanderen</p><p>Opname door <a href="http://www.beeldstorm.be" target="_blank">Beeldstorm</a> olv Jan Bosteels<br></p>
---
