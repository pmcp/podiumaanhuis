---
title: 'Sneeuwwitje en de 77 vergiften'
descr: 'Hanneke Paauwe & Villanella'
videoLength: '90 min'
text: "Voor iedereen vanaf 7 jaar

Je vader krijgt een nieuw lief. Zijn geliefde wordt jouw vijand. En niemand leefde er nog lang en gelukkig! Vergeet de gebroeders Grimm, wis Walt, delete Disney.  
Sneeuwwitje en haar stiefmoeder nemen zelf het woord. En hoe! De twee schoonheden dagen elkaar uit, kruipen onder elkaars huid, snoeren de ander de mond en spelen wedstrijdjes in wreedheden. Hard tegen hard. Mooi en meedogenloos. Gif en tegengif?

Janne Desmet en Sarah Bourgeois spelen een sprankelende voorstelling vol humor en ontroering.  
Over het uitschakelen van indringers aan de keukentafel. Over (stief)ouders en (stief)kinderen die elkaars bloed wel kunnen drinken. Zal er ooit er een moment komen waarop de twee vijanden samen voor de spiegel staan?

Lieve mama,

Ik heb zandtaartjes voor je verjaardag gebakken.  
Ze staan voor het raam.  
Eet smakelijk.  
Kus Sneeuwwitje

PS: Papa heeft een nieuw lief.  
Sindsdien stinkt de spiegel in de badkamer.  
‍

**Voorstelling gekeken? Gebruik de** [**lesmap**](https://adoc.tips/sneeuwwitje-en-de-77-vergiften-lesmap.html) **voor nog meer plezier.**  
‍

**CREDITS**

Spel: Janne Desmet en Sarah Bourgeois  
Tekst en regie: Hanneke Paauwe  
Kostuum: Sara Dykmans  
Decor: Bruno Herzeele en Elke Thuy  
Techniek: Saul Mombaerts  
Productie: Villanella

Opname door Beeldstorm olv Jan Bosteels

‍**PERS**

Eindelijk gebeurt er nog eens wat in het jeugdtheater (…) De wereld is geen sprookje, waarom dan harmonie verkondigen? (...) Horror, playback, fantasy, mime, hardcore, stand-up: geen genre zo gek of het duikt wel ergens op, telkens als een nieuw verkleedpartijtje. (Wouter Hillaert – De Standaard)

Paauwe bewijst met deze voorstelling opnieuw dé theaterdame te zijn die met haar grenzeloze fantasie en neus voor scherpzinnigheid de snoepgeur uit de jeugdtheatergordijnen kan kloppen. (Els Van Steenberghe – Knack Focus)

Janne Desmet als Sneeuwwitje en Sarah Bourgeois als de stiefmoeder schmieren erop los, stappen uit hun rollen, maken zichzelf tot een lachwekkende dubbele karikatuur om dan plots ingetogen oprecht emotioneel te reageren. Als flexibele actrices weten Janne en Sarah steeds opnieuw hun personages onderuit te halen. Het is echt niet zo dat het publiek als één blok achter Sneeuwwitje staat en de stiefmoeder haat. De stiefmoeder heeft feeksachtige neigingen, maar ook Sneeuwwitje ontpopt zich tot een verwend, arrogant en jaloers nest. Heerlijk is het om hen bezig te zien en te horen in hun verbale steekspel… Als toeschouwer raak je in de ban van het spelplezier van de twee personages, en van de rake uitspraken uit de mond van een klein kind of een moeder. Beiden willen hun frustraties in de schoen van de andere schuiven. Tekst, de uitwerking van het thema, de bijwijlen zalig grimmige humor, en het spel overtuigen meer dan ruimschoots. En wat er met het hart van Sneeuwwitje dan verder gebeurt, tja… niet alle sprookjes eindigen als sprookjes. (Tuur Devens – Theatermaggezien)

Gelukkig is er Hanneke Paauwe die een splinterbom legt onder het klassieke sprookje. Sneeuwwitje en de 77 vergiften is van een kwade onverschrokkenheid die in het jeugdtheater ongezien is. (Wouter Hillaert – Theatermaker)  
‍

‍"
---
